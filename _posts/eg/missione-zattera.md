---
layout: post
title:  "Zattera - Missione squadriglia E.G."
date:   2024-05-14 21:54:16 +0200
categories: Attività EG 
tags: Zattera 
---

## Richieste
* 2 / 4  ore di attività
* 4 - 8 partecipanti

## Obiettivi
* Proporre un’esperienza nell’ambiente acqua
* Proporre una missione che non richieda competenze nautiche specifiche ma che sfrutti competenze pionieristiche comuni più diffuse
* Offrire una missione che possa essere eseguita dalla squadriglia in autonomia

## Prerequisiti
Per la costruzione della zattera sono richieste competenze simili a quelle necessarie per la costruzione di un angolo di squadriglia:
* Nodo piano
* Nodo paletto
* Nodo Mezza chiave
* Nodo paranco (consigliato per fissare i bidoni)
* Legatura quadra
* Saper seguire un semplice progetto

## Limiti e soluzioni
* La costruzione della zattera può essere eseguita dalla squadriglia anche in completa autonomia, ma il varo della zattera e le attività in acqua andranno comunque supervisionate da un capo.
* L’autonomia e la velocità esecutiva delle competenze pionieristiche influenzano notevolmente il tempo richiesto alla missione. Secondo le competenze indicate dai capi la squadriglia potrà scegliere il progetto più adatto.
* Nel caso una squadriglia abbia difficoltà di realizzazione nei tempi previsti si può tentare di scalare la complessità del progetto in corso d’opera.
* Maltempo, la zattera non può essere varata in caso di onda, vento forte e temporali. In queste occasioni sarà necessario concordare un’attività alternativa o rimandare la missione.

## Missione
L’obiettivo della missione è costruire una zattera, vararla in acqua, utilizzare la zattera per un semplice percorso e tornare indietro.

Se possibile può essere bello e motivante far trovare qualche cosa al punto di arrivo della zattera (un ricordo, una cioccolata, una targhetta per ricordare l’evento, in modo da fissare il momento)

![Mappa percorso zattera](/assets/images/MissioneZattera_mappa.png)

## Dettaglio tempi ed attività
* 10:00 - Arrivo, presentazioni, cambio e preparazione del materiale 
* 10:30 - Montaggio zattera
* 12:00 - Varo e partenza in zattera
* 12:30 - Risistemazione materiale e cambio
* 13:00 - Fine attività

## Materiali richiesti
### Materiale a carico della base:
* 6 - 10 filagne secondo il progetto scelto
* 4 bidoni
* 4 - 8 Giubbotti di salvataggio (una per partecipante)
* 4 - 8 Pagaie (una per partecipante)
* 3  pancali, opzionali per garantire un piano ampio per costruire sopra la zattera

### Materiale a carico dei partecipanti 
* 16 - 32 cordini seconda del progetto scelto

## Progetti
La zattera può essere prodotta con vari livelli di complessità ma la base è sempre simile: due o più binari in cui vengono bloccati dei barili come galleggianti e delle filagne perpendicolari che collegano i binari.

Il numero dei barili definisce la portanza della zattera, la portanza della zattera è facilmente calcolabile in quanto ogni barile offre circa 200 KG di galleggiabilità e per costruire una zattera ne sono necessari almeno 4 per un totale di 800 KG di portata.

Aumentando la distanza tra i barili viene poi garantita la stabilità di forma che rende la zattera sicura e le impedisce di scuffiare.

A sua volta la zattera può essere utilizzata come base per costruire una qualunque costruzione galleggiante come tende o angoli.

![Mappa percorso zattera](/assets/images/MissioneZattera_progetto1.png)
![Mappa percorso zattera](/assets/images/MissioneZattera_progetto2.png)

### Problemi ed errori comuni nella realizzazione del progetto
1. Errata valutazione del peso e della dimensione della zattera:  
Spesso i ragazzi non si rendono conto della reale dimensione e del reale peso della zattera prima della costruzione e tendono a costruirla lontano dalla riva se non dentro la base. È  essenziale far comprendere ai ragazzi che la zattera montata sarà più larga del cancello e molto pesante, dovrà quindi essere costruita direttamente sulla riva del lago, il più vicino possibile all’acqua.
2. Montare i barili sopra la struttura  
Viene naturale a quasi tutti i ragazzi di montare prima la struttura di filagne e poi posizionare sopra i barili per legarli facilmente ed infine girare la struttura.  
Sembra un processo facile, che semplifica la vita, ma in realtà i barili pesano molto e girare la struttura può risultare molto complesso, può causare il cedimento delle legature o la rottura dei barili ed espone i ragazzi al rischio di farsi male.  
3. Larghezza dei binari per bloccare i barili  
I binari servono a bloccare i barili che ci si incastreranno dentro. I tiranti che fermano i barili nel binario non dovranno sopportare peso ma soltanto evitare che i barili si muovano. Se i binari vengono costruiti troppo larghi il barile ci scivolerà dentro. Se i binari sono troppo stretti un’onda potrebbe farli uscire dalla sede.  
Il binario deve essere largo 40 CM ossia circa ¾  del diametro di un barile

### Semplificazione della struttura, zattera senza sedili
![Mappa percorso zattera](/assets/images/MissioneZattera_progetto3.png)
### Semplificazione della struttura, zattera minima
![Mappa percorso zattera](/assets/images/MissioneZattera_progetto4.png)

## Navigazione e sicurezza in acqua
La zattera ha una grande stabilità di forma che la rende difficilmente scuffiabile, resistente al rollio e al beccheggio. Al contrario essendo priva di deriva e con poco pescaggio risulta suscettibile a vento, onde e correnti superficiali che tenderanno a farla ruotare allineando i barili al vento e spingerla nella loro direzione.

L’influenza del vento va tenuta in considerazione specialmente se proveniente da terra perché spinge la zattera verso il largo e rende difficile il rientro. Al contrario le onde tenderanno a far sbattere rapidamente e con forza la zattera a terra.

La zattera si muove sulla linea dei barili, come fosse un catamarano. Per pagaiare i ragazzi si posizioneranno esternamente ai barili e pagaiando paralleli al lato lungo dei barili.

Per condurre la zattera in linea retta i ragazzi dovranno sincronizzare la pagaiata e bilanciare la forza tra i due lati della zattera. Si possono aiutare i ragazzi a bilanciare la forza scambiando i posti e facendo dare il ritmo di voga al capo squadriglia.

In nessun caso la zattera deve allontanarsi oltre i 200 metri dalla battigia (limite della acque interdette alla navigazione).

Se nel tempo diminuisce il bordo libero dei barili probabilmente stanno imbarcando acqua. In questo caso al termine della attività andrà segnato il barile per verificare gli eventuali danni.

Se il bordo libero del barile si riducesse oltre ai ¾  sarà necessario far rientrare rapidamente la zattera e sostituire il barile per evitare l’affondamento.

